# -*- mode: mandoku-view; -*-
#+TITLE: 春秋管窺
#+DATE: 2015-08-24 22:17:13.000576
#+PROPERTY: ID KR1e0106
#+PROPERTY: BASEEDITION WYG    
#+PROPERTY: JUAN 卷十二
<pb:KR1e0106_WYG_012-1a>¶
欽定四庫全書¶
　春秋管窺卷十二¶
　　　　　　　　　　新昌縣縣丞徐廷垣撰¶
　　哀公¶
元年春王正月公即位¶
楚子陳侯隨侯許男圍蔡¶
鼷鼠食郊牛改卜牛¶
　此改卜牛亦重在滌三月故至於四月而郊也¶
<pb:KR1e0106_WYG_012-1b>¶
夏四月辛巳郊¶
　牛雖改卜郊已踰時書以志失禮也¶
秋齊侯衛侯伐晉¶
冬仲孫何忌帥師伐邾¶
二年春王二月季孫斯叔孫州仇仲孫何忌帥師伐邾¶
取漷東田及沂西田癸巳叔孫州仇仲孫何忌及邾子¶
盟于句繹¶
夏四月丙子衛侯元卒¶
<pb:KR1e0106_WYG_012-2a>¶
滕子來朝¶
晉趙鞅帥師納衛世子蒯聵于戚¶
　納者不受而强致之詞蒯聵稱世子明宜有國曷為¶
　趙鞅帥師納之為輒之拒父也公羊謂父有子子不¶
　得有父糓梁謂輒不受父之命受之于王父也信父¶
　而辭王父則是不尊王父也其弗受以尊王父也二¶
　説俱未協於倫理之正蓋祖不有其子孫豈得不有¶
　其父父冝有國而獲罪於祖以亡為之孫者當匍匐¶
<pb:KR1e0106_WYG_012-2b>¶
　泣血以待罪幸不連坐而又欲立以為嗣惟有矢死¶
　不從焉耳即祖殁而國人强援立之亦惟權攝以敬¶
　逆其父斷無蔑棄所生而因利攘國之理今靈公於¶
　蒯聵之出並未明廢之亦並未嘗授位于輒靈公殁¶
　而因公子郢之讓輒乃乗虚襲位遂稱兵以拒父此¶
　鳥獸之不若矣豈得反以尊王父予之而竟廢父子¶
　大倫乎設王父命殺其父亦將從之而以為尊王父¶
　乎春秋於趙鞅帥師書納於蒯聵書世子而輒之罪¶
<pb:KR1e0106_WYG_012-3a>¶
　固不待言而自見矣¶
秋八月甲戌晉趙鞅帥師及鄭罕達帥師戰于鐵鄭師¶
敗績¶
冬十月葬衛靈公¶
十有一月蔡遷於州來蔡殺其大夫公子駟¶
三年春齊國夏衛石曼姑帥師圍戚¶
　父雖有罪子無蔑父之理國夏曼姑為子圍父真悖¶
　倫蔑理之尤者公羊謂國夏為霸討曼姑為受命于¶
<pb:KR1e0106_WYG_012-3b>¶
　靈公立輒義可以拒之者不知蒯聵得罪於母以亡¶
　靈公未嘗明證其罪而廢之其跡尚涉疑似又未嘗¶
　有命立輒國夏安别其是非而遂助子圍父以為霸¶
　討乎靈公之命立郢並未及輒曼姑違命立輒詎得¶
　謂之受命且既以輒為君又圍君之父非特不知有¶
　父子并不知有君臣矣安可以義許之公羊又謂不¶
　以父命辭王父命不以家事辭王事此見其偏而不¶
　見其全徒為不孝不義之人藉口未可訓也榖梁以¶
<pb:KR1e0106_WYG_012-4a>¶
　先國夏為子不圍父既知子不可以圍父則國夏之¶
　圍戚獨非為子圍父乎豈曼姑有父子而國夏可無¶
　父子乎其論俱自窮戚不繫衛者明輙不得有戚榖¶
　梁謂子不得有父亦非也¶
夏四月甲午地震¶
五月辛卯桓宫僖宫災¶
季孫斯叔孫州仇帥師城啓陽¶
宋樂髠帥師伐曹¶
<pb:KR1e0106_WYG_012-4b>¶
秋七月丙子季孫斯卒¶
蔡人放其大夫公孫獵于呉¶
　放大夫稱人者命不出於君也¶
冬十月癸卯秦伯卒¶
叔孫州仇仲孫何忌帥師圍邾¶
四年春王二月庚戌盗殺蔡侯申¶
　殺蔡侯申稱盗者以公孫翩非大夫不名同於賤人¶
　為亂故曰盗既曰盗自不言君臣故不曰弑其君而¶
<pb:KR1e0106_WYG_012-5a>¶
　直曰盗殺胡氏謂警有國之君非也蓋弑逆大惡君之¶
　謀國即有不善臣豈得而弑之縱賊以警君春秋固¶
　無是理也¶
蔡公孫辰出奔呉¶
葬秦惠公¶
宋人執小邾子¶
夏蔡殺其大夫公孫姓公孫霍¶
　稱國以殺討有罪之正詞也春秋凡殺大夫皆稱大¶
<pb:KR1e0106_WYG_012-5b>¶
　夫非以不去其官為無罪也¶
晉人執戎蠻子赤歸于楚¶
城西郛¶
六月辛丑亳社災¶
秋八月甲寅滕子結卒¶
冬十有二月葬蔡昭公¶
　賊既討而書葬禮也¶
葬滕頃公¶
<pb:KR1e0106_WYG_012-6a>¶
五年春城毗¶
夏齊侯伐宋¶
晉趙鞅帥師伐衛¶
秋九月癸酉齊侯杵臼卒¶
冬叔還如齊¶
閏月葬齊景公¶
六年春城邾瑕¶
晉趙鞅帥師伐鮮虞¶
<pb:KR1e0106_WYG_012-6b>¶
呉伐陳¶
夏齊國夏及高張來奔¶
叔還㑹呉于柤¶
秋七月庚寅楚子軫卒¶
齊陽生入于齊齊陳乞弑其君荼¶
　先書陽生入於齊後書陳乞弑其君荼是陽生與聞¶
　乎弑矣不曰陽生弑而曰陳乞弑者以廢立之謀實¶
　乞為之主也榖梁謂陽生入而弑其君以陳乞主之¶
<pb:KR1e0106_WYG_012-7a>¶
　不以陽生君荼也與公羊皆謂陽生正荼不正程子¶
　胡氏遂皆以陽生稱齊謂景公廢長立少以啟亂不¶
　知陽生於羣公子列在五上有子嘉子駒子黔子鉏¶
　非陽生為之長安得為正其稱齊者非謂其長而冝¶
　立也春秋之例凡公子去國國逆而立之曰入如齊¶
　小白莒去疾齊陽生皆國逆也故書入而繫之以國¶
　不謂其宜有國也胡氏又謂陽生不稱公子誅不子¶
　也則齊小白莒去疾之不稱公子亦皆誅不子乎又¶
<pb:KR1e0106_WYG_012-7b>¶
　謂繫之齊者著亂之所由生然陽生入而亂在後小¶
　白去疾未入而先亂豈亦亂之所由生乎且胡氏于¶
　小白繫齊謂小白宜有齊曷不亦云著亂之所由生¶
　乎同一書法而先後殊觧則人之釋春秋者各騁其¶
　辯方且萬變而不齊其是非美惡豈尚有一定之標¶
　準以為後人法式耶¶
冬仲孫何忌帥師伐邾¶
宋向巢帥師伐曹¶
<pb:KR1e0106_WYG_012-8a>¶
七年春宋皇瑗帥師侵鄭¶
晉魏曼多帥師侵衞¶
夏公㑹呉于鄫¶
秋公伐邾八月己酉入邾以邾子益來¶
宋人圍曹¶
冬鄭駟𢎞帥師救曹¶
八年春王正月宋公入曹以曹伯陽歸¶
　滅而以入告故書入不告滅即不告廟故不以滅同¶
<pb:KR1e0106_WYG_012-8b>¶
　姓名宋公也¶
呉伐我¶
夏齊人取讙及闡¶
歸邾子益于邾¶
秋七月¶
冬十有二月癸亥杞伯過卒¶
齊人歸讙及闡¶
九年春王二月葬把僖公¶
<pb:KR1e0106_WYG_012-9a>¶
宋皇瑗帥師取鄭師于雍丘¶
夏楚人伐陳¶
秋宋公伐鄭¶
冬十月¶
十年春王二月邾子益來奔¶
公㑹呉伐齊三月戊戌齊侯陽生卒¶
　陽生不書弑者由齊人以卒赴也¶
夏宋人伐鄭¶
<pb:KR1e0106_WYG_012-9b>¶
晉趙鞅帥師侵齊¶
五月公至自伐齊¶
葬齊悼公¶
衛公孟彄自齊歸于衛¶
薛伯夷卒¶
秋葬薛惠公¶
冬楚公子結帥師伐陳¶
呉救陳¶
<pb:KR1e0106_WYG_012-10a>¶
　呉子使札來聘已進而書君大夫矣救陳而善曷為¶
　以國稱正季子所謂二君不務徳而力爭諸侯非救¶
　患恤隣故無取焉耳胡氏謂春秋善呉之救其以號¶
　舉而不進之者深著楚罪而傷中國之衰也是則誅¶
　為善以儆不善天下安有賞罰之倒置若此者乎¶
十有一年春齊國書帥師伐我¶
夏陳轅頗出奔鄭¶
五月公㑹呉伐齊¶
<pb:KR1e0106_WYG_012-10b>¶
　左𫝊為郊戰故公㑹呉子伐齊明魯志也¶
甲戌齊國書帥師及呉戰于艾陵齊師敗績獲齊國書¶
　時公與伐不與戰故不書公若公與戰則當云公㑹¶
　呉及齊國書戰于艾陵矣惟公不與故及在齊乃内¶
　華而外夷之謂諸家謂國書主乎是戰故深罪之非¶
　也齊因呉伐不得已而應之春秋豈有以應兵為主¶
　戰者乎¶
秋七月辛酉滕子虞母卒¶
<pb:KR1e0106_WYG_012-11a>¶
冬十有一月葬滕隱公¶
衛世叔齊出奔宋¶
十有二年春用田賦¶
　賦有兵賦財賦之分兵賦者周制甸田六十四井出¶
　戎馬四匹兵車一乗牛十二頭甲士三人歩卒七十¶
　二人也財賦者太宰以九賦斂財賄若闗市山澤等¶
　賦也有兵賦即無財賦今魯既賦兵于田而又加之¶
　財賦所謂用田賦也故夫子私于冉有曰施取其厚¶
<pb:KR1e0106_WYG_012-11b>¶
　斂從其薄明謂益財非益兵也有以丘賦一乗為未¶
　足又以田賦家一人為兵者此亦未明乎兵賦財賦¶
　之分故也蓋作丘甲以益兵用田賦以益財固自殊¶
　而為二也¶
夏五月甲辰孟子卒¶
　孟子本呉女姬姓昭公諱取同姓稱曰孟子故陳司¶
　敗曰君娶於呉為同姓謂之呉孟子是當日固皆曰¶
　孟子非春秋隱之也不書夫人薨葬者不成小君禮¶
<pb:KR1e0106_WYG_012-12a>¶
　也不成小君禮而猶書卒者正以著娶同姓之非也¶
公㑹呉于槖臯¶
秋公㑹衛侯宋皇瑗于鄖¶
宋向巢帥師伐鄭¶
冬十有二月螽¶
十有三年春鄭罕達帥師取宋師于嵒¶
夏許男成卒¶
公㑹晉侯及呉子于黄池¶
<pb:KR1e0106_WYG_012-12b>¶
　㑹者諸侯合而相見於郤地之謂及者以我及彼之¶
　詞㑹於黄池曷為不曰公㑹晉侯呉子而曰公㑹晉¶
　侯及呉子何耶葢㑹則以次序及則殊㑹而不以次¶
　矣黄池之盟呉實先晉𫝊稱晉司馬寅曰夷德輕不¶
　忍久請少待之乃先晉人此謂呉先晉非謂晉先呉¶
　也故子服景伯曰敝邑之職貢於呉有豐於晉無不¶
　及以為伯也今君將以寡君見晉君則晉成為伯是¶
　魯固以呉為伯而不以晉為伯矣豈先晉而云然耶¶
<pb:KR1e0106_WYG_012-13a>¶
　呉既先晉非無次序而以殊㑹為文何也春秋之義¶
　不以呉楚主夏盟故不曰盟而曰㑹以盟固當記其¶
　實㑹則以内外殊之可也然盟之先實未有㑹故晉¶
　司馬寅曰請姑視之反曰呉王有墨明前此晉君大¶
　夫俱未見呉王也國語載呉王與大夫謀曰今無㑹¶
　而歸與㑹而先晉孰利則亦未相見之詞未相見而¶
　言㑹與晉趙武楚屈建之㑹於宋同一書法皆聖人¶
　存中國之㣲義也¶
<pb:KR1e0106_WYG_012-13b>¶
楚公子申帥師伐陳¶
於越入呉¶
秋公至自㑹¶
晉魏曼多帥師侵衛¶
　公羊無曼字謂譏二名非也¶
葬許元公¶
九月螽¶
冬十有一月有星孛于東方¶
<pb:KR1e0106_WYG_012-14a>¶
盗殺陳夏區夫¶
　書盗而不書名者賤之也¶
十有二月螽¶
十有四年春西狩獲麟¶
　狩不言地為獲麟大其狩也麟為聖王之瑞非聖王¶
　出則麟不至今無聖王而麟乃非時以見猶聖人之¶
　生不遇時也故夫子覩而感焉以為道雖不用於當¶
　時教猶可垂於後世爰取魯史舊文刪定考正而志¶
<pb:KR1e0106_WYG_012-14b>¶
　其典禮上遵周公遺制下垂將來教法以隱公之初¶
　當平王之末天子政令不行諸侯壞法亂紀正王者¶
　之迹熄而典章失墜時也為廢興存亡絶續之㑹故¶
　斷自隱公元年平王四十九年凡取二百四十二年¶
　之行事裁成七姓一十二國之典禮為後王後賢之¶
　法則中間辨名分别嫌媺考厯象言天地災變以稽¶
　人事君舉必書興作土物土功必志以重民力與夫¶
　内外吉㓙軍賔嘉禮咸依赴告䇿書之體記載以示¶
<pb:KR1e0106_WYG_012-15a>¶
　得失寓褒貶文微而㫖逺尋義例而㑹通使天下萬¶
　世君臣父子兄弟夫婦長㓜皆有所矜式所記皆禮¶
　樂征伐闗於天下國家之大故曰春秋天子之事非¶
　夫子自謂我聖人也可行天子之事而當代王侯君¶
　公咸得以賞罰加之而莫敢予違之謂也子曰知我¶
　者其惟春秋乎罪我者其惟春秋乎亦以是書為明¶
　禮之書俱本史臣舊章無干犯僣越之詞知我者比¶
　事察例而得其義罪我者妄窺臆斷而失其真盖知¶
<pb:KR1e0106_WYG_012-15b>¶
　罪在人不能遍喻豈謂誅賞由我罔知忌諱如世論¶
　議云爾乎學者必先明乎聖人作春秋之微㫖而後¶
　始可與言春秋春秋感時事之變作於獲麟非先作¶
　而遇麟以止也有謂西狩獲麟為瑞事聖人記瑞以¶
　終篇是謂孔子以麟至為文成之應淺之乎窺聖人¶
　矣¶
　¶
　春秋管窺卷十二¶
